
<a href="https://x.com/IzKoMa35" style="float:right; margin-right:10px;">
  <img src="asset/x.svg" alt="İzmir Kooperatif Mağdurları Birliği " width="32" height="32">
</a>
</br>
</br>

---

![İzmir Kooperatif Mağdurları Birliği](asset/header.jpg)

---


**BASIN AÇIKLAMASI VE CHP İZMİR İL BAŞKANINA AÇIK MEKTUP**  
28.09.2024

CHP İzmir İl Başkanı Şenol Aslanoğlu, 25.09.2024 akşamı Ege TV’de yayınlanan bir programda Kentsel Dönüşüm Kooperatifleri hakkında bazı açıklamalarda bulundu. Yöneticilerin aylardır bir açıklama yapmadığı kooperatif sorunuyla ilgili açıklamaları dikkatle izledik.  
Bizler, **CHP’li kooperatif yöneticilerinin idare edemediği ve eskalasyon batağına sapladığı kooperatiflerin ortakları olarak**, Şenol Aslanoğlu’nun açıklamalarına karşı isyan ediyoruz.

İlk olarak, Şenol Aslanoğlu konuşması sırasında “*Hak sahiplerine sözlerin verildiği 15-20 yıl öncesinde, ekonomi iyi durumdayken...*” derken, 15-20 yıldır bir projeyi planlayamadıklarını itiraf etmiştir. Kendisi de dahil olmak üzere, bütün kooperatiflerde hâlâ projesi tamamlanmayan ya da inşaatı vaat edilen aşamada olmayan parseller bulunmaktadır. Yönetimsel yetersizlikler ve hatalar sebebiyle kooperatif üyeleri maddi zarara uğramıştır. **Belediyemizin elinde her türlü personel, donanım ve teknik imkân varken, planlamanın tıkır tıkır işlemesi gerektiği halde, yıllardır neden projelerin onaylanmasını beklediğimize hiç değinmemiştir.**  

Beyefendinin *“Olur mu, olmaz mı? Oldurmuşlar.”* diye bahsettiği İzbeton ile kooperatifler arasındaki **sözleşmeler, kanuna aykırı ve usulsüz şekilde hazırlanmıştır.** Kentsel dönüşüm adı altında kurulan, “*Türkiye için örnek model*” diye sunulan ve pazarlanan tüm kooperatiflerle aynı usulsüz sözleşme imzalanmıştır. İşin acı tarafı, **bütün kooperatiflerdeki kurucu üyelerin tamamı, bu usulsüz sözleşmeleri yaparak tüm kooperatif üyelerini daha en başından mağduriyete mahkûm etmişlerdir.**

Bütün bunları bildiğiniz halde, usulsüz sözleşmelerin derhal düzeltilmesi için Bakanlık müfettişleri tarafından 2023 yılının Ağustos ayında yapılan yazılı ihtara rağmen, *neden hiçbir sorun yokmuş gibi davrandınız?* Örneğin Gaziemir İş İnsanları KY Kooperatifinde iki yıl boyunca yaptığınız denetim kurulu üyeliğiniz 19.04.2024’e kadar devam ettiği halde, yönetim kurulunuza neden sözleşmelerdeki usulsüzlükten ve düzeltilmesi gerektiğinden bahsetmediniz? CHP’nin İzmir il temsilciliğini de böyle mi yürütüyorsunuz?

Kooperatif başkanının güvenilir olması gerektiği için kendisine başkanlık teklifi yapıldığını söylerken, Şenol Bey’in İzmir’de Aslanoğullarından daha güvenilir insan bulunmayacağını kastettiğini sanıyoruz. Çünkü kendisi, 28.11.2019’da **SS İş Adamları KYK**, 07.01.2022’de **SS İş İnsanları Örnekköy KYK** ve 20.06.2022’de **SS İmece Yaka KY** Kooperatiflerini kurarken, abisi *Salim Birol Aslanoğlu* ise 10.06.2022’de *SS İş İnsanları Gaziemir KY* Kooperatifini kurmuştur.  
**Hal böyleyse, “Neden diğer üç kentsel dönüşüm kooperatifini de siz kurmadınız, Sayın Başkan?” diye kendisine sormak istiyoruz. Bir siyasi partinin il başkanının kooperatif kurmaktan daha önemli görevleri olması gerekmez mi? Aynı anda iki kooperatifte olmamaya dikkat ederek kaç kooperatifin yönetim ve denetim kurullarında görev aldınız, Sayın Aslanoğlu? Lütfen cevap verin.**

**Bir önceki soruya cevap verebilir mi bilemeyiz, ama aynı tarihlerde hem İş İnsanları Örnekköy (4. Etap) KYK hem de İş Adamları KY Kooperatifinde Şenol Aslanoğlu’nun yöneticilik yaptığı Ticaret Sicil Gazetesi’nde yazıyor. Çok fazla sayıda kooperatif olunca karıştırılıyor mu yoksa?**

İl başkanı olduktan sonra üyeliklerden çıktığını söyleyen Şenol Aslanoğlu’nun hâlâ SS İmece Yaka KYK, SS Gaziemir İş İnsanları KYK ve SS İş Adamları KY Kooperatifinde üyeliği bulunmaktadır. Eşi Duygu Aslanoğlu’nun da SS İmece Yaka KYK’da ayrı bir üyeliği bulunmaktadır.  

Lütfen cevaplayın Sayın Başkan. Siyasi partilerin il yöneticilerinin de güvenilir olması gerekmiyor mu? Kamuoyunu aldatmayı siyaset sananları hoş görmemizi hiç kimse beklemesin!

Açıklamalarına bakarak, Şenol Aslanoğlu’nun çalışma anlayışının, inşaatlar durdurulana kadar, “gerekli hızda çalışılması ve inşaatların vaat edildiği hızda ilerletilmesi” şeklinde olmadığını anlıyoruz.  

**İnşaatların söz verildiği tarihe yetiştirilememesi sebebiyle eskalasyon yükünün biz üyelerin üzerine bırakılması mağduriyet değil midir?**

Ülkece yaşadığımız bu ekonomik darboğazda, kooperatif vasıtasıyla bir ev sahibi olmak isteyen İzmirlilere bir darbe de işini zamanında ve doğru şekilde yapmamış yöneticiler atmıştır. Sizin için belki de önemi olmayan rakamlar, bizim için ağır maddi kayıptır, Sayın Aslanoğlu.

Şenol Aslanoğlu’nun *“mağduriyet”* kavramı belli ki çalışma(ma) anlayışından farklı değildir. Mutfağından, çocuğundan artırarak ev sahibi olmayı hayal etmiş halktan belli ki çok uzaktır.

Kooperatif yönetimleri sorularımızı ve eleştirilerimizi aylardır cevapsız bırakmaktalar. Yayında bahsettiğiniz hak ediş bilgilerini biz üyelere niçin vermiyorsunuz? Samimiyseniz, ortada henüz inşaat yokken taşeronlara verilen milyonlarca lira avansın belgelerini bizden önce siz gösteriniz.  

**Yaşattığınız mağduriyetlere rağmen basında yaptığınız açıklamalardan dolayı hiç mi rahatsızlık duymadınız?**

Sorumluluk almaktan bu kadar uzak bir zihniyetin ne İzmir’e ne il başkanlığına ne de siyaset kurumuna yakışmadığı aşikârdır.

Oturduğunuz koltuk size ait değildir! Varlığınız, birçoğumuzun oy ve gönül verdiği, üyesi bulunduğunuz partiye zarar vermektedir. **Derhal siyasetten istifa etmenizi ve kooperatiflerimizden elinizi çekmenizi kamu huzurunda talep ediyoruz.**

Son olarak;  
Şenol Aslanoğlu’nun konuşması sırasında, Kooperatif Modeli hakkındaki soruları sormak gerek dediği isimlerden açıklama bekliyoruz. Türkiye’ye, İzmir Büyükşehir Belediyesi’nin örnek modeli olarak sunulan ve belediyenin iştiraki olan İzbeton denetiminde yapılacağı ve 33 ayda teslim edileceği söylenen konutlar için kurulan kooperatifler, nasıl oluyor da daha kurulur kurulmaz kanuna aykırı ve usulsüz sözleşmeler yapabiliyor?  
Bu soruyu **Tunç Soyer** başta olmak üzere, partinin eski ve yeni üst düzey yöneticileri **Kemal Kılıçdaroğlu** ile **Özgür Özel**’e, adları il başkanları tarafından zikredilen diğer partililer **Selin Sayek Böke**’ye, **Oğuz Kaan Salıcı**’ya ve **Ahmet Akın**’a soruyoruz.  
5.000 aile, merakla sizlerden gelecek cevabı bekliyor.  
Üyelere karşı vereceğiniz ya da vermeyeceğiniz cevaplarla her birinizin tutumunu **hassasiyetle takip etmekteyiz**.  
Kamuoyuna saygılarımızla sunarız.

### İzmir Kooperatif Mağdurları Birliği

<p align="left">
  <img src="asset/logo.jpg" alt="https://x.com/IzKoMa35" width="150" height="150">
</p>



###### Not: Metinde yer alan iddialara ilişkin belgelere [buradan](belgeler) ulaşabilirsiniz.
